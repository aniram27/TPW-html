San Francisco

Pur occupando una superficie inferiore a 130 chilometri quadrati e con una popolazione che non arriva neanche al milione, San Francisco è considerata una delle maggiori città del mondo. Famosa per le grandi case in stile vittoriano, i suoi cable car, la sua accettazione del diverso, il bel lungomare e il famoso ponte rosso, alla “City by the Bay” non manca veramente nulla. La sua cucina di eccellenza va dai ristoranti con stelle Michelin in abbondanza agli incredibili “food truck”, autentiche cucine a quattro ruote, e poi musica sinfonica, danza, teatro e opera di livello mondiale ma anche infinite possibilità di avventure all’aria aperta: San Francisco emerge giustamente come una delle mete imperdibili nella lista dei desideri di tutti i viaggiatori.

La parte più difficile potrebbe essere decidere dove andare prima. (Beh, quello e cosa mettere in valigia per visitare quella che è nota come la città dal meteo più imprevedibile.) Il Golden Gate Bridge Park è uno dei luoghi più iconici in città e ha viste spettacolari; da qui percorrete a piedi o in bicicletta il ponte fino a Marin Headlands. Oppure state sul lato di San Francisco e passeggiate fino al San Francisco Palace of Fine Arts, il Presidio o Lands End, un parco frastagliato, spazzato dal vento dove potete guardare le balene e osservare i resti dei Sutro Baths. 

Il Fisherman’s Wharf richiama i turisti con la sua atmosfera marinaia e gli straordinari ristoranti di pesce; volgete lo sguardo all’oceano e vedrete un’altra affascinante destinazione da non perdere, l’isola di Alcatraz. Le movimentate piazze di Union Square e Ghirardelli Square offrono possibilità di shopping e altri ottimi ristoranti. Il patchwork di quartieri distinti presenti in città, Mission District, Chinatown, North Beach, Haight-Ashbury, Nob Hill e tanti altri, offre infiniti diversivi, dal mattino alla sera.

Continuate a leggere per sapere che cosa fare in questa città bellissima, storica e assolutamente affascinante.

GOLDEN GATE BRIDGE
Ammirate lo splendido ponte attraversando una delle baie più famose al mondo

Con le torri che si ergono per 227 metri di altezza, la sua campata arcuata proprio all’ingresso della baia di San Francisco e il suo acceso colore arancio-rosso, il Golden Gate Bridge è, in una sola parola, fantastico.

Il passaggio a piedi attraverso il ponte è piuttosto semplice (e gratuito) ed è possibile esplorare il Golden Gate Bridge Welcome Center, che aggiunge un tocco di colore alla storia del ponte, come anche l’originale “test tower” alta quasi 4 metri, utilizzata nel 1933.

Se vi state domandando per quale motivo un ponte che si chiama “Golden Gate” sia rosso e non dorato, ecco la spiegazione. La leggenda narra che l’imboccatura della baia di San Francisco, l’angusto tratto di oceano su cui si sviluppa il ponte, venne battezzata Chrysopylae (termine greco per “porta d’oro”) da uno dei primi esploratori dell’area, John C. Fremont. Pare che il capitano Fremont abbia ravvisato una somiglianza tra questo stretto e quello che a Istanbul è chiamato Chrysoceras, ovvero “corno d’oro”. Dunque sembra possibile che il ponte sia stato battezzato secondo il tratto d’acqua che attraversa. Ma perché è stato dipinto di rosso? Diciamo che si è trattato di una sorpresa. Quando venne installato per la prima volta, l’acciaio del ponte era coperto solo da una vernice rossa. Quel colore piacque a uno degli ingegneri che partecipavano alla sua costruzione ed egli suggerì di mantenerlo e contribuì a mettere a punto il colore definitivo della vernice per il ponte.

“Il Golden Gate Bridge è, in una sola parola, fantastico”.

Tecnicamente il colore è l’“arancione internazionale” ma, a prescindere dal nome, non potrete fare a meno di notarlo qualunque sia il mezzo con cui attraversate il ponte, in auto, a piedi o in bicicletta, lungo la campata di 2,7 km. Ricordatevi che il ponte può essere freddo e ventoso, soprattutto quando c’è nebbia (un avvenimento comune in estate), per cui vestitevi a strati e portate un cappello o una felpa con il cappuccio per tenere al caldo la testa. Ci sono numerose aziende che noleggiano biciclette (due delle più popolari sono Blazing Saddles e San Francisco Bicycle Rentals); molte bici sono munite di mappe stradali dettagliate che vi mostrano il tragitto da San Francisco, attraverso il ponte, verso meravigliose città come Sausalito e Tiburon, nella vicina Marin County. Per un’esperienza davvero particolare potete prendere il traghetto per tornare in città.

All’estremità sud del ponte potete trovare un bel negozio di souvenir, un caffè e percorsi che vi conducono a sud verso lo storico Fort Point, terminato nel 1861 come avamposto militare per la protezione dell’imboccatura della baia, molto prima che sorgesse il ponte. Alzate lo sguardo verso l’alto per ammirare la struttura del ponte nelle sue parti sottostanti, una spettacolare rete di travi imponenti, enormi colonne e cavi impressionanti.

ALCATRAZ
Visitate una famosa prigione, oggi popolata da sorprendenti abitanti

Nota per i suoi detenuti famosi, come Al “Scarface” Capone, George “Machine Gun” Kelly e Robert “Birdman” Stroud, Alcatraz è sicuramente uno dei luoghi di San Francisco che inducono maggiormente a riflettere. Su un’isola battuta dal vento e immersa nella nebbia, proprio di fronte a una splendida San Francisco così vicina eppure così lontana (le acque antistanti sono notoriamente gelide e insidiose), è facile immaginare che uno scenario simile abbia rappresentato un autentico tormento per i detenuti rinchiusi in questo penitenziario federale tra il 1934 e il 1963. Vengono organizzate visite tutti i giorni, al mattino presto, durante la mattina e al pomeriggio, con tour delle celle completi di audio. Il tour audio comprende commenti registrati dei detenuti rinchiusi ad Alcatraz ed è al contempo agghiacciante e affascinante: è un’esperienza che cambia radicalmente il valore della vostra visita. Per un brivido in più, potete partecipare all’inquietante tour dopo il tramonto. Ma una visita a “the Rock” non deve necessariamente essere pervasa dall’inquietudine. L’isola ha una storia ricca ed è anche la sede del primo faro e del primo forte militare statunitense costruiti sulla costa occidentale. Nelle giornate limpide, da Alcatraz si gode di una vista a 360 gradi. Passeggiando ad Alcatraz potrete godere di viste della città, del Golden Gate Bridge e dello spettacolare Bay Bridge verso la East Bay, della verde e rigogliosa Marin County a nord e della vicina Angel Island, parco statale californiano e altra meta eccellente di San Francisco Bay. Ma c’è di meglio. Alcatraz si è trasformato in un importante sito per la nidificazione degli uccelli oceanici e circa un terzo dell’isola viene chiusa al pubblico durante la stagione riproduttiva, per consentire a questi animali di occuparsi della prole. Osservate attentamente gli edifici in rovina e i giardini incolti (in passato, le mogli di direttori e le guardie del carcere erano note per il loro pollice verde) per individuare cormorani, urie colombe, garzette nivee e nitticore nei loro nidi e i gabbiani californiani, che sembrano avere una particolare inclinazione a depositare le loro uova proprio in mezzo ai sentieri pedonali.Nota: anche se le corse dei traghetti da Fisherman’s Wharf sono frequenti, vi conviene prenotare per tempo, perché i posti spesso si esauriscono con settimane di anticipo.

VITA NOTTURNA A SAN FRANCISCO
Motivi per restare svegli nella City by the Bay
San Francisco offre un’intensa vita notturna: con bar e locali che chiudono alle 2 di notte, i divertimenti in città fino a quell’ora non mancano. Per forme di intrattenimento più raffinate, San Francisco offre eccellenti spettacoli di musica sinfonica, di danza classica e contemporanea e di numerose compagnie teatrali. Vi è una dinamica comunità teatrale, in particolare l’American Conservatory Theater, che propone opere classiche e nuove al The Geary Theater, vicino a Union Square. Gli spettacoli itineranti di Broadway fanno sempre tappa a San Francisco: controllate il programma di SHN, che propone numerosi spettacoli all’imponente Orpheum Theatre, su Market Street. City Arts & Lectures offre interessanti conversazioni con celebrità, personaggi famosi e personalità influenti a livello mondiale. Assistete a uno spettacolo aperto al pubblico in una galleria d’arte o a una notte speciale al museo.

Per un divertimento più rumoroso, assistite ai concerti rock di Great American Music Hall e del leggendario Fillmore, esibizioni di gruppi indie, R&B e hip-hop in locali più piccoli quali Bottom of the Hill, Amnesia Beer & Music Hall e Slim’s, e serate di open mic all'Hotel Utah Saloon. La scena delle discoteche prospera con i noti DNA Lounge, Cat Club e Raven Bar. La notte non sarebbe completa senza un giro nella moltitudine di bar della città, da locali eleganti con cocktail originali (come Bourbon & Branch e The Alembic), a luoghi storici più popolari (The 500 Club, Zam Zam, Vesuvio), frequentati anche dalla gente del posto. San Francisco ospita inoltre alcuni dei più rinomati tiki bar dello Stato; godetevi la vera esperienza dell'atmosfera dei mari del sud intrisi di rum al Tonga Room & Hurricane Bar, Smuggler’s Cove e Pagan Idol.

Suggerimento dell'esperto: la Bay Area rappresenta uno dei punti migliori dello Stato per assaggiare la birra artigianale; assicuratevi di non perdervi le birre locali alla spina.

If you’re alive, you can’t be bored in San Francisco. If you’re not alive, San Francisco will bring you to life.
William Saroyan